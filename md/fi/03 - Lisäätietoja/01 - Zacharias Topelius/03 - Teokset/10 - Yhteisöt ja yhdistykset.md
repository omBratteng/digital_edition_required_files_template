# Yhteisöt ja yhdistykset

Topelius oli lukuisien yhdistysten ja vapaiden seurojen jäsen. Ylioppilasvuosistaan lähtien hän kuului akateemiseen yhteisöön, joka kerääntyi Helsingissä yliopiston ja tieteellisten yhdistysten ympärille.<br/>

## Yliopisto
Topelius otettiin 1833 ylioppilaana Keisarillisen Aleksanterin-Yliopiston kirjoille, ja hän jätti yliopiston rehtorina 1878. Monet hänen kirjoituksistaan ovat suorassa yhteydessä yliopistoon. Hänen kirjallinen uransa alkoi Pohjalaisessa osakunnassa, jonka julkaisuun, *Joukahaiseen*, hän kirjoitti. Yliopistomaailma, ylioppilasjärjestöt ja akateeminen elämä muodostivat lujan kiinnekohdan Topeliuksen älyllisessä ympäristössä. Hän oli vuosikymmeniä yliopiston johtava tilapäisrunoilija ja kirjoitti juhlarunoja promootioihin ja muistojuhliin. Vuosien 1844, 1853, 1890 ja 1894 korkealentoiset promootiorunot heijastivat aikansa aatemaailman murrosta Suomessa. Monissa juhlapuheissaan ja rehtorinpuheissaan hän loi vastaavasti katsauksia aatteisiin ja yhteiskuntakehitykseen.<br/>

Topeliuksen akateemiset runot, puheet ja erilaisiin tilaisuuksiin kirjoittamat juhlakirjat julkaistiin perinteen mukaan. Erilaiset päivänkohtaiset aiheet – kuten naisten opiskeluoikeuden ja alituisesti ajankohtaisen kielikysymyksen – hän puki professorina ja rehtorina ollessaan usein runomuotoon. Yliopiston sisäisiä kysymyksiä käsitellään hänen päiväkirjoissaan ja »Rehtorin yksityisessä diaarissa» (»Rektors enskilda diarium»), jota hän piti 1875–1878.<br/>

## Yhdistykset

Topelius oli eturivissä vapaiden kansalaisjärjestöjen tehdessä läpimurron 1800-luvun jälkipuoliskolla, ja jo ylioppilaana 1830-luvulla hän toimi aktiivisesti erilaisissa tieteellisissä yhdistyksissä. Yhdistyselämästä on runsaasti materiaalia hänen jälkeenjääneissä papereissaan; hän oli itseoikeutettu juhlien järjestäjä, puhuja ja tilapäisrunoilija. Yhdistysten toimintakenttä on siten tärkeässä asemassa Topeliuksen kaunokirjallisessa tuotannossa ja hänen toiminnassaan sanomalehtimiehenä.<br/>

## Suomen Taideyhdistys ja Suomen Taiteilijaseura

Topelius oli hyvin kiinnostunut kuvataiteesta ja omistautui taiteelle kaikilla hallitsemillaan aloilla, kuten yhdistyksissä ja sanomalehdistössä, ja hän antoi taiteilijoille ideoita ja rohkaisi heitä. Eräässä Topeliuksen muistikirjassa mm. lukee »Aiheita Ekmanin tauluihin». Topeliuksen R.W. Ekmaniin ja sittemmin Albert Edelfeltiin kohdistamat suuret odotukset koskivat taideteoksia, joihin oli valittu kohtauksia Suomen historiasta.<br/>

Suomen Taideyhdistys perustettiin 1846 siinä tarkoituksessa, että Suomeen luotaisiin kansallista taide-elämää. Yhdistys järjesti näyttelyitä, tuki apurahoin nuoria taiteilijoita ja hankki vähitellen oman taidekokoelman. Taideyhdistys perusti myös piirustuskouluja Turkuun ja Helsinkiin. Topelius valittiin hallituksen varajäseneksi jo perustamiskokouksessa, ja 1847 hänestä tuli yhdistyksen sihteeri. Siinä toimessa hän vaikutti 22 vuotta aina vuoteen 1869 asti.<br/>

Suomen Taiteilijaseura perustettiin 1864 kaikenlaisten taiteilijoiden, kirjailijoiden, muusikoiden ja taiteenystävien vapaaksi yhdistykseksi. Taiteilijaseurakin halusi osaltaan luoda kansallista taide-elämää ja herättää yleisössä kiinnostuksen taiteeseen, mutta tämä tehtiin suuremmassa määrin taiteilijoiden ehdoilla kuin puolivirallisessa Taideyhdistyksessä, jonka jäseninä oli vain harvoja taiteen harjoittajia. Topelius oli perustamassa Taiteilijaseuraa ja toimi sen puheenjohtajana 25 vuotta.<br/>

Taiteilijaseura halusi lähentää taiteilijoita ja yleisöä toisiinsa. Kokouksille antoi leimansa iloinen yhdessäolo ja kaikkia taiteenaloja edustanut monipuolinen ohjelma. Vuosijuhlaa vietettiin 5. helmikuuta, J.L. Runebergin syntymäpäivänä, mikä edisti huomattavasti runoilijan ympärille syntynyttä kulttia. Maan parhaat kyvyt esittivät vuosijuhlissa kuvaelmia, pitivät puheita ja soittivat musiikkia. Topelius ja Fredrik Cygnæus olivat seuran keskeisiä vaikuttajia ja vastasivat useimmiten järjestelyistä.<br/>

Taiteilijaseura teki aloitteen Helsinkiin perustettavasta käsityökoulusta, joka vuodesta 1885 lähtien toimi Taideteollisuuden keskuskoulun nimellä. Seura ja sen puheenjohtaja Topelius olivat myös Suomen Taiteilijoiden ja kirjailijoiden eläkerahaston perustamisen takana vuonna 1873. Sekä Taiteilijaseuralla että eläkeyhdistyksellä oli samanniminen esikuva Tukholmassa.<br/>

## Valikoima Topeliuksen luottamustoimia eri yhdistyksissä

**Societas pro Fauna et Flora Fennica**: jäsen 1834, sihteeri 1842–1847.<br/>
**Suomalaisen Kirjallisuuden Seura**: jäsen 1840, perusti 1864 seuran historiallisen osaston, joka muuttui 1875 Suomen Historialliseksi Seuraksi, puheenjohtaja 1882–1883.<br/>
**Suomen Muinaismuistoyhdistys**: perustajajäsen 1870, puheenjohtaja 1870–1875 ja 1878–1879, myös Muinaistieteellisen toimikunnan jäsen sitä perustettaessa 1884.<br/>
**Suomen Taideyhdistys**: hallituksen jäsen 1847–1880, sihteeri 1847–1869.<br/>
**Suomen Taiteilijaseura**: puheenjohtaja 1864–1889, perustamisesta lähtien.<br/>
**Helsingin Rouvasväenyhdistys**: sihteeri 1853–1866.<br/>
**Nya Theatern**: hallituksen jäsen 1860–1864.<br/>
**Majföreningen i Finland**: perustaja ja puheenjohtaja 1870–1879 – Suomen ensimmäinen luonnonsuojeluyhdistys.<br/>
**Helsingin Eläinsuojeluyhdistys**: puheenjohtaja 1886–1895.<br/>