# Kirjeet ja päiväkirjat

Topeliuksen kirjallisessa jäämistössä on paljon yksityishenkilö Topeliusta koskevaa materiaalia. Hän kirjoitti nuoruudessaan päiväkirjaa ja oli koko elämänsä ajan ahkerassa kirjeenvaihdossa. Hän kirjoitti myös erilaisia kronikoita ja muistiinpanoja yksityiselämästään ja perheestään. Tällainen on *Pantheon Amicorum*, kuvaus nuoren Topeliuksen ystävistä. Myöhemmin hän ylläpiti päiväkronikkaa, jossa on lyhyitä päiväkirjamerkintöjä (1858–1882), listoja perheen joululahjoista, katsauksia lapsenlapsista ym.<br/>

## Kirjeet

Topeliuksen ensimmäinen säilynyt kirje on kirjoitettu 8-vuotiaana serkulle ja kotiopettajalle Frans Toppeliukselle. Viimeisen kirjeensä hän kirjoitti 9. tammikuuta 1898, noin kuukautta ennen kuolemaansa.<br/>

Suuri osa kirjeenvaihdosta käsittää kirjeitä perheelle. Hän kirjoitti äidilleen Uuteenkaarlepyyhyn sekä matkoillaan puolisolleen ja tyttärilleen. Mutta Topelius oli 1800-luvulla kirjeenvaihdossa myös useimpien Suomen merkittävien kulttuuripersoonallisuuksien kanssa sekä monien pohjoismaisten ja eurooppalaisten kirjailijoiden, muusikkojen, näyttelijöiden ym. kanssa. Topeliuksen kirjekokoelmassa on myös satoja kirjeitä lapsilta, koululuokilta ja muilta suomalaisilta ja ruotsalaisilta ihailijoilta.<br/>

Kansalliskirjaston Topelius-kokoelmassa on noin 1 400 Topeliuksen kirjoittamaa kirjettä, useimmat jäljennöksinä, konsepteina tai kopioina. Alkuperäisiä täytyy etsiä lukemattomien vastaanottajien kokoelmista Pohjoismaista, Euroopasta ja Yhdysvalloista. Noin 3 300 Topeliukselle osoitettua kirjettä on myös säilynyt.<br/>

Vuosina 1833–1898 Topelius ylläpiti kirjediaaria saamistaan ja kirjoittamistaan kirjeistä. Näitä taulukkomuodossa olevia muistiinpanoja on useissa muistikirjoissa, ja niistä saa hyvin mielenkiintoisen käsityksen hänen kirjeenvaihdostaan.<br/>

Paul Nyberg julkaisi pienen osan Topeliuksen kirjeenvaihdosta kahtena nidoksena 1956 ja 1960 nimellä Konstnärsbrev. Kirjeenvaihtotovereina ovat Johan Ludvig ja Fredrika Runeberg, Fredrik Pacius, Fredrika Bremer, Carl Anton Wetterbergh ja Bernhard von Beskow. Laajan kirjeenvaihdon tanskalaisen kirjailija-historioitsija Frederik Barfodin kanssa on Barfodin tyttärenpoika julkaissut 1908.<br/>

## Päiväkirjat

Jo 10-vuotiaana Topelius teki ajoittain päiväkirjamaisia muistiinpanoja almanakkoihin, mutta ollessaan 14–22-vuotias hän piti perusteellista, persoonallista päiväkirjaa lokakuun 1. päivästä 1832 joulukuun 31. päivään 1840. Hän kirjoitti päivittäin sekä siitä, mitä hän teki ja keitä tapasi, että siitä, mitä mieltä hän oli asioista ja mitä hän ajatteli. Kyseessä on selvästi tulevan kirjailijan ja kronikoitsijan kynänjälki, kieli on rikasta ja kynä lentää. Topelius kirjoitti päiväkirjaa itseään varten, mutta ajan tavan mukaan hän antoi toisinaan läheisten ystävien lukea siitä otteita. 1830-luvun loppua kohden päiväkirjassa on yhä enemmän yleisiä poliittisia ja ajankohtaisia mietteitä. Päiväkirjat muodostavat ainutlaatuisen 1830-luvun kulttuurihistorian lähteen.<br/>

Päiväkirjat käsittävät yhteensä yli 1 300 tiheään kirjoitettua sivua 25 erikokoisessa vihkossa, joita säilytetään Kansalliskirjastossa. Paul Nyberg julkaisi ne vuosina 1918–1924, ja suomennettuina 1932 Kootuissa teoksissa.<br/>

Topelius kehitti oman salakirjoituksen ja kuvakirjoitusmerkkejä, joita hän käytti kirjoittaessaan arkaluonteisista aiheista, lähinnä tytöistä. Salakirjoituksen on Valfrid Vasenius selvittänyt, ja painetussa versiossa sen korvaavat tavalliset kirjaimet.<br/>

Vanhemmilla päivillään Topelius kirjoitti omaelämäkerrallisia muistiinpanoja, *Självbiografiska anteckningar*, jotka julkaistiin 1922 ja seuraavana vuonna suomeksi nimellä *Elämäkerrallisia muistiinpanoja*. Hän alkoi sanella muistelmiaan sukunsa historiasta tyttärilleen perheen oleskellessa Cannesissa talvella 1876. Tätä sanelua jatkettiin ajoittain koko 1880-luku, ja se lopetettiin 1895. Kirja on varustettu Paul Nybergin kommentein.<br/>

### Lukuvihjeitä

*Konstnärsbrev. Urval ur den Topeliuska samlingen*, utg. Paul Nyberg, Skrifter utgivna Svenska litteratursällskapet i Finland 360, Helsingfors 1956.<br/>
*Konstnärsbrev*, del II, utg. Paul Nyberg, Skrifter utgivna Svenska litteratursällskapet i Finland 381, Helsingfors: 1960.<br/>
Zacharias Topelius, *Elämänkerrallisia muistiinpanoja*, julk. Paul Nyberg, Helsinki: Otava 1923.<br/>
Zacharias Topelius, *Sulhaiskirjeitä*, valikoiman julkaissut Paul Nyberg, Porvoo: WSOY 1948.<br/>
la Cour, L.F., »Zacharias Topelius og Fredrik Barfod. En brevveksling», *Förhandlingar och uppsatser 21. 1907*, Skrifter utgifna af Svenska litteratursällskapet i Finland 81, Helsingfors 1908.<br/>