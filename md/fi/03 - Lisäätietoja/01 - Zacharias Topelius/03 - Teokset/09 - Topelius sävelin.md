# Topelius sävelin

Suuri osa Topeliuksen valtavasta tuotannosta on vajonnut unohduksiin, mutta monet sävelletyistä runoista tunnetaan edelleen ja niitä lauletaan usein. Laulujen aiheet ovat paljolti samoja kuin muussa lyriikassa: lapsi, Suomen luonto, vuodenaikojen vaihtelu ja luonto Jumalan ilmentymänä.<br/>

Topelius itse kertoo kirjoittaneensa osittain sanoja toisten musikaalisiin ajatuksiin ja osittain laulaneensa varhaisia runojaan omin sävelin, joita ei koskaan merkitty muistiin. Vain muutama runo julkaistiin alun perin yhdessä nuottien kanssa. Sitä vastoin moni arvostettu säveltäjä on käyttänyt hänen runojaan. Jean Sibelius sävelsi neljä joululaulua, joukossa »En etsi valtaa, loistoa». Gabriel Linsén sävelsi neljätoista Sylvian laulua, mm. »Kesäpäivän Kangasalla» (Mä oksalla ylimmällä), Karl Collan sävelsi »Sylvian joululaulun» (Ja niin joulu joutui), »Vaasan marssin» ja runon »Roineen rannalla», joka voidaan laulaa myös suomalaisella kansansävelellä. Heikki Klemetti on säveltänyt laulun »Sinun maasi» (Laps Suomen, älä vaihda pois), ja »Aamulaulun» (Tuhanten rantain partahalla) joka lauletaan Mozartin sävelellä.<br/>

## Lastenlaulut

Lasten runoilijana Topelius oli paljon aikaansa edellä, ja hänen vaikutuksensa myöhempien aikojen lastenlauluihin on kiistaton. Useimmat näistä lauluista sisältyvät *Lukemisia lapsille* (*Läsning för barn* 1865–1896, suom. 1874–1897), ja osa oli varustettu nuoteilla. Paljon useampia runoja sävellettiin jälkeenpäin koulujen laulukirjoja varten, ensin Ruotsissa ja sitten Suomessa, ja näin ne levisivät laajalle. Muutamat Ruotsissa kaikkein arvostetuimmat runot sävelsi Alice Tegnér. Sophie Lithenius sävelsi »Pikku Laurin» (Maailma on niin lavea). Topeliuksen tunnettuja lauluja ovat lisäksi esim. »Varpunen jouluaamuna» (Lumi on jo peittänyt), »Rekiretki» (Soios, sorja tiuku, illan hämyssä), »Varpunen» (Varpunen lentää, kylmä on sää) ja »Vuodenajat». (Ks. myös Lastenkirjallisuus.)<br/>

## Virret

Topelius oli kiinnostunut sekä hengellisestä elämästä että musiikkielämästä, ja hän kirjoitti myös virsiä. Vuodesta 1868 hän osallistui virsikirjakomitean työhön, jonka seurauksena julkaistiin 1886 Suomen evankelisluterilaisen kirkon virsikirja (suomeksi 1888). Topelius kirjoitti itse 30 virttä, joista kaksi oli tarkoitettu koulunuorisolle, kuten »Totuuden henki», jota laulettiin kauan kouluvuoden avajaisissa. Suomenkielisessä, 1986 uudistetussa virsikirjassa on seitsemän Topeliuksen kirjoittamaa virttä, joista tunnetuimmat lienevät »Totuuden henki», »Ei valtaa, kultaa loistoa» ja »Oi etkö, ihminen, muistakaan». Ruotsinkielisessä virsikirjassa Topeliuksen kirjoittamia virsiä on 13, ja niitä on myös Ruotsissa käytössä olevassa virsikirjassa.<br/>

## Libretot

Lukuisien sävellettyjen runojen, lastenlaulujen ja virsien lisäksi Topelius kirjoitti kolme librettoa. Conrad Greve alkoi säveltää niistä ensimmäistä, mutta hän kuoli työn ollessa kesken. Toinen, Fredrik Paciuksen säveltämä Kaarle-kuninkaan metsästys (Kung Carls jagt, suom. 1930) herätti sitä suurempaa huomiota ja sai tunnustusta oopperan ensi-illassa 1852. Topeliuksen kolmas libretto oli Kypron prinsessa (Princessan af Cypern, suom. 1901), sadunomainen näytelmä, jonka hän kirjoitti teatteritalon vihkiäisiin Helsingissä 1860 ja jonka Pacius sävelsi. Topeliuksen kuoleman jälkeen tehtiin myös näytelmästä Regina von Emmeritz oopperalibretto, jonka Oskar Merikanto sävelsi; se esitettiin Helsingissä 1920. Eräisiin näytelmiin on lisäksi sävelletty musiikkia, kuten Prinsessa Ruususeen, johon Erkki Melartin sävelsi muutamia lauluja. (Ks. myös Näytelmät.)<br/>

### Lukuvihjeitä

Fabian Dahlström, »Topelius och musiken», *Källan* 2/1998, s. 28–35.<br/>
Ann-Mari Häggman, »Topelius och barnens visor», *Källan* 2/1998, s. 18–27.<br/>

### Levytykset

*Kung Karls jakt*, kapellimestari Ulf Söderblom, Kansallisoopperan orkesteri, Jubilate-kuoro, Pirkko Törnqvist, Walton Grönroos ym., Finlandia records FACD 107, 1991.<br/>
*The Princess of Cyprus*, kapellimestari Ulf Söderblom, Tapiola sinfonietta, Jubilate-kuoro, Tove Åman, Johan Storgård ym., BIS-CD-1340, 2004.<br/>