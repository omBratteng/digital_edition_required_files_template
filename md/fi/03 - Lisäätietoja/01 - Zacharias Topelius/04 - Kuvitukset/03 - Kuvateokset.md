# Kuvateokset

## Finland framstäldt i teckningar

Kuvateos *Finland framstäldt i teckningar* ilmestyi vihkoina 1845–1852, ja siinä oli 120 litografiaa. Nämä kivipiirrokset oli valmistanut Adler & Dietz Dresdenissä suomalaisten taiteilijoiden alkuperäisteosten pohjalta. Topelius valitsi kirjaan Suomen harvojen ammattitaiteilijoiden kuvia. Porvoolainen piirustuksenopettaja ja maalari Johan Knutson toimitti teokseen 48 maisemaa, yliopiston piirustusmestari Pehr Adolf Kruskopf 31 ja taiteilija Magnus von Wright 17. Kaikki piirretyt luonnokset tehtiin luonnossa Topeliuksen kuvateosta varten suunnitteleman ohjelman mukaisesti. Teos oli tarkoitettu Suomen historian, ikimuistoisten paikkojen, kaupunkien ja luonnonkauniiden seutujen yleisesitykseksi.<br/>

*Finland framstäldt i teckningar* on julkaistu suomeksi 1863–1866 usean kirjoittajan laatimin tekstein nimellä *Kuvia ja kuvaelmia Suomen maakunnista*. Viimeksi se julkaistiin 1987 värillisin kuvin ja selostuksin teoksen syntyvaiheista nimellä *Maisemia Suomesta*.<br/>

## Matkustus Suomessa

Vuosina 1872–1874 vihkoina ilmestyneessä kuvateoksessa *En resa i Finland* on yhdentoista tuon ajan suomalaistaiteilijan teosten pohjalta tehtyjä gravyyrejä, jotka on painettu Tilgmannin kirjapainossa Helsingissä. Useimmat kuvat ovat maan kolmen johtavan maisemamaalarin käsialaa: Berndt Lindholm (10 kuvaa), Hjalmar Munsterhjelm (8) ja Bernhard Reinhold (6). Vanhempaa taiteilijapolvea edustivat R.W. Ekman, Johan Knutson ja Reinhold von Becker. Kuvista välittyi idyllisen realistinen kuva kansanelämästä ja maisemista 1870-luvun Suomessa, teollistumista edeltäneeltä aikakaudelta. Kirjan alkuosa ilmestyi 1873 suomeksi nimellä *Matkustus Suomessa*. Topeliuksen tekstin oli suomentanut Julius Krohn.<br/>