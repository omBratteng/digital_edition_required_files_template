# Lastenkirjallisuus

## Sadut

Topeliuksen vuosina 1847–1852 julkaisemaa neljä satukokoelmaa ovat pienikokoisia ja painoasultaan vaatimattomia, mutta niissä on liitekuvina kirjailijan puolison Emilie Topeliuksen käsin värittämiä kivipiirroksia. Vuonna 1847 julkaistut kaksi kahdeksanosaista kuvataulua muodostavat Suomen ensimmäisen lastenkirjakuvituksen. Seuraavissa kolmessa osassa oli neljä tai kolme kuvataulua kussakin. Ensimmäisen satukokoelman 1860 julkaistu toinen painos on kuvitettu Alexandra Frosteruksen puupiirroskuvin; hän oli Suomen ensimmäisiä naistaiteilijoita.<br/>

Oli tavallista, että lastenkirjojen kuvat ja kansikuva tuotiin ulkomailta, useimmiten Saksasta, koska kuvien painatus oli Suomessa ja Ruotsissa vielä kehittymätöntä. Näin saatiin kuusi väritettyä kuvasivua käsittävä kuvitus kirjaan *Barnträdgården*, jossa oli Topeliuksen muokkaamia *Grimmin satuja* ja joka ilmestyi Helsingissä 1863. Samoin saatiin 36 kuvaa Tukholmassa 1862 julkaistuun, Topeliuksen kääntämään Oskar Pletschin kirjaan *Barndomsbilder*. Tuontitavaraa olivat niin ikään »M. Schererin ja H. Englerin valopainokuvat», jotka varustettiin Topeliuksen kuvateksteillä ja jotka kustantaja K.E. Holm julkaisi Helsingissä 1879 nimellä *En barndomsdag. Sex bilder ur verkligheten*.<br/>

## Lukemisia lapsille

Kokoelman *Läsning för barn* neljän ensimmäisen kirjan ensimmäiset painokset kuvitettiin Bonniersin kustantamossa säästeliäästi puupiirroksilla vuosina 1865–1871. Kuvat oli tehnyt August Malmström, joka oli Ruotsissa tunnettu kansanelämänmaalari ja kirjankuvittaja. (Hän vastasi myös Runebergin *Vänrikki Stoolin tarinoiden* loistopainoksen kuvituksesta 1883.) Neljännen kirjan Suomessa julkaistuun painokseen Albert Edelfelt teki viisi kuvaa. Malmström ja Edelfelt kuvittivat yhdessä viidennen kirjan, kuudennen taas Malmström yksinään ja seitsemännen Malmström yhdessä ruotsalaisen Georg Stoopendaalin kanssa. *Läsning för barn* -teoksen kahdeksas, viimeinen osa käsitti lauluja, satuja ja leikkejä, ja se julkaistiin 1896, Ruotsin kirjataiteen nousukaudella. Malmströmiin luotettiin edelleen, mutta mukaan tuli myös nuoremman taiteilijapolven edustajia: Topeliuksen vävy J.A.G. Acke, Olle Hjortzberg ja Nils Larsson. *Läsning för barn* alkoi ilmestyä K.A. Hougbergin suomennoksena vuodesta 1874 nimellä *Lukemisia lapsille*.<br/>

## Lasten kesäinen elämä

Topeliuksen runot kaksiosaisessa kirjassa *Lasten kesäinen elämä* (*Barnens sommar på landet*) kuvitettiin 30:llä Alexandra Såltinin piirroksella ja julkaistiin ruotsiksi 1878–1879 ja suomeksi 1882 B.F. Godenhjelmin kääntämänä.<br/>

## Annas sommar – Annan kesä

Kuvasalkku *Annan kesä* julkaistiin Porvoossa 1895 Werner Söderströmin kustantamana. Suurikokoinen (377 mm x 500 mm) kaksikielinen kuva-albumi sisältää kahdeksan Hanna Frosterus-Segerstrålen vesivärimaalauksista tehtyä värikuvaa lasten kesäisestä elämästä. Topelius on kirjoittanut teokseen kahdeksan runoa, jotka Kaarlo Forsman on suomentanut. *Annan kesän* kustantaja Werner Söderström oli suunnitellut teoksen joulumyyntiin ja Hufvudstadsbladet kirjoitti, että teos on lämpimästi tervetullut joululahja sillä kuvat ovat tarkoitetut ripustettaviksi seinille joulun jälkeen koko vuoden iloksi (Hbl 15.12.1895). Kodin maailma sekä muotokuvat olivat monilahjakkaan Hanna Frosterus-Segerstrålen suosikkiaiheita. Hän on myös kuvittanut monta kirjaa, mm. Runebergin *Idyll och epigram* vuodelta 1887, ja julkaisut omia satu- ja kertomuskokoelmia. *Annas sommar – Annan kesä* on ensimmäinen suomalainen kuvasalkku joka on tehty erityisesti lapsille.<br/>