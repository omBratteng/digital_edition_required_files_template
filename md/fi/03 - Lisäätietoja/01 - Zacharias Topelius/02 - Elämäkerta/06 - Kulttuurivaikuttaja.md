# Kulttuurivaikuttaja

Topelius jatkoi maisterina opintojaan Keisarillisessa Aleksanterin-Yliopistossa, ja 1844 hän suoritti lisensiaatin tutkinnon pääaineenaan historia. Kolmen vuoden kuluttua hänet promovoitiin tohtoriksi ja 1854 hänet nimitettiin ylimääräiseksi professoriksi. Samalla hänen uransa arvostettuna kirjailijana alkoi nousta.<br/>

## Sanomalehtimies ja kirjailija

Leipätyökseen Topelius otti lähinnä sattumalta *Helsingfors Tidningarin* toimittajan tehtävät. Päätös osoittautui ratkaisevaksi koko hänen tulevan kirjallisen toimintansa kannalta. Lehdessä pääsivät monet hänen työnsä ensi kerran julkisuuteen, ja hän saattoi osoittaa olevansa ensi luokan kertoja ja yhteiskunnan tarkkailija. Kahtenakymmenenä toimittajavuotenaan hän uudisti monin tavoin maan journalistiikkaa. Hän julkaisi suuren joukon omia jatkokertomuksiaan mutta nosti myös päivänkohtaisia yhteiskunnallisia ja kulttuurisia kysymyksiä keskustelun kohteiksi, sekä selostuksissa että pakinoissa.<br/>

Ollessaan sanomalehdentoimittajana ja kirjailijana Helsingissä Topelius julkaisi kolmiosaisen runokokoelmansa *Ljungblommor*, kaksi romaania, neljä satukokoelmaa, neljä nidettä *Läsning för barn* (*Lukemisia lapsille*) ja kaksi oppikirjaa. Hän kirjoitti myös kaksi historiallista näytelmää, kolme oopperalibrettoa, tekstin kahteen suureen kuvateokseen sekä tilapäisrunoja, luentoja, puheita ja paljon muuta. Puoliso Emilie oli sitä mieltä, että aina kun jotain piti kirjoittaa, juuri Topelius sai sen tehtäväkseen. Monet Topeliuksen teokset muokkasivat käsitystä maan historiasta, luonnosta ja maantieteestä. Suurella lapsille ja nuorille kohdistetulla tuotannollaan hän loi myös Suomeen lastenkirjallisuuden.<br/>

## Yliopisto- ja yhdistysmies

Toimittajuutensa ohella Topelius kohensi toimeentuloaan historian ja ruotsin kielen tuntiopettajana Helsingin (ruotsinkielisessä) lyseossa ja Yliopistonkirjaston ylimääräisenä amanuenssina. Kun hän oli äitinsä toivomuksesta hakenut historian lehtoraattia Vaasan kymnaasista, vaikutusvaltaiset piirit ymmärsivät sitoa hänet yliopistoon. Vuonna 1854 hänet nimitettiin Suomen historian ylimääräiseksi professoriksi, joskin vähäisin tieteellisin ansioin. Kaunokirjallisuuden parissa hän oli sitä vastoin oleskellut usein historiallisella maaperällä. Vajaat kymmenen vuotta myöhemmin hänet nimitettiin Suomen, Venäjän ja Pohjoismaiden historian vakinaiseksi professoriksi, ja 1875 hän vaihtoi oppituolin yleiseen historiaan. Ennen kuin hän 1878 jätti yliopiston hän oli ollut sekä vararehtorina että rehtorina. Erotessaan yliopistosta hän sai valtioneuvoksen arvonimen.<br/>

Pohjalaisessa osakunnassa Topelius oli sekä sihteerinä että kuraattorina, mutta sen jälkeen kun hän oli arvostellut pohjalaisia ylioppilaita näiden vähäisestä kiinnostuksesta maailmanpoliittisiin tapahtumiin 1847–1848, hän joutui riitoihin ylioppilaiden kanssa ja erosi osakunnan jäsenyydestä. Vuonna 1868 hän sen sijaan antoi valita itsensä Länsisuomalaisen osakunnan inspehtoriksi, koska osakunta painotti maan molempien kielien tärkeyttä. Suomen kielen ja Suomen historian puolestapuhujana Topelius nautti yleensä suurta suosiota ylioppilaiden keskuudessa. He lauloivat mielellään hänen Marseljeesiin kirjoittamiaan ruotsinkielisiä sanoja.<br/>

Topelius toimi hyvin monissa yhdistyksissä ja valtiollisissa komiteoissa, sekä aloitteentekijänä että jäsenenä. Hän oli Taiteilijaseuran puheenjohtaja yli kaksikymmentä vuotta ja toimi Suomen Taideyhdistyksessä yli kolmekymmentä vuotta. Helsingin rouvasväenyhdistyksessä ja Ruotsalaisen rouvasväenkoulun kouluneuvostossa hän ajoi yhteiskunnallisen tasa-arvon lisäämistä ja naisten oikeutta saada sivistystä. Vuonna 1870 hän perusti maan ensimmäisen eläinsuojeluyhdistyksen nimeltä Majföreningen i Finland (»Toukokuunyhdistys»).<br/>

## Perhe-elämä

Topeliukset asuivat useassa eri osoitteessa Helsingissä, ja heillä asui usein myös koululaisia ja ylioppilaita. Viiden lapsen menettämisestä aiheutunut suru muistutti alituisesti itsestään, ja Emilie Topeliuksen terveydentila huononi. Tämän vuoksi perhe vietti talvella 1875–1876 useita kuukausia Cannesissa, missä tyttäret mm. opiskelivat ranskaa. Topeliukselle oli tärkeää antaa tyttärille paras mahdollinen koulutus. Kaikki kolme kävivät Ruotsalaista rouvasväenkoulua, ja nuorimmat saivat opetusta myös kotona. Perheellä oli musikaalinen tuttavapiiri, ja kotona laulettiin ja soitettiin paljon. Pienemmissä puitteissa esitettiin myös monia Topeliuksen lastennäytelmistä.<br/>

Kesät vietettiin isänäidin luona Kuddnäsissä tai uudessa kesäpaikassa Majniemessä Uudenkaarlepyyn lähellä. Sen Emilie oli ostanut 1855 neuvottelematta puolisonsa kanssa. Mökki sai nimensä *Välskärin kertomusten* Majniemen linnasta. Sofia Topeliuksen kuoltua ei ollut enää varsinaista syytä matkustaa kauas Uuteenkaarlepyyhyn, ja perhe oleskeli sen sijaan useita kesiä Karjalohjalla ja Tammisaaren saaristossa. Jätettyään yliopistovirkansa Topelius muutti perheineen Koivuniemen huvilaan Östersundomiin Sipooseen.<br/>

### Lukuvihjeitä

Matti Klinge, *Idylli ja uhka. Topeliuksen aatteita ja politiikkaa*, Porvoo: WSOY 1998.