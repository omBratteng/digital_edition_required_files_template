# Topelius tutkimuskohteena

Zacharias Topeliukseen ja hänen teoksiinsa on kohdistunut verrattain laaja tutkimus. Topeliuksen monipuolisuus heijastuu myös tähän tutkimukseen, jota on harjoitettu hyvin erilaisilla tieteenaloilla. Varhaisista kaikenkäsittävistä elämäkerroista on siirrytty yhä monipuolisempaan tutkimukseen 1950-luvulta lähtien.<br/>

## Varhaiset Topeliuksen elämäkerrat

Varhaisissa Zacharias Topeliuksesta tehdyissä tutkimuksissa on Topeliuksen tunteneiden ja usein myös hänelle sukua olleiden henkilöiden kirjoittamia teoksia. Vuonna 1905 julkaistun ensimmäisen Topelius-elämäkerran oli kirjoittanut Eliel Vest (1863–1906). Se oli nimeltään *Zachris Topelius. En biografisk studie*. Merkittävin Topeliuksen varhaisista elämäkerrankirjoittajista on kuitenkin Topeliuksen oppilas, kirjallisuushistorioitsija Valfrid Vasenius (1848–1928). Topeliuksen kuoleman jälkeen Vasenius omistautui opettajansa elämän kuvaamiselle, ja 1912 ilmestyi ensimmäinen osa kirjasta *Zacharias Topelius. Hans lif och skaldegärning* (*Zacharias Topelius ihmisenä ja runoilijana*), jonka kuudes ja viimeinen osa julkaistiin postuumisti 1930. Topeliuksen ruotsalaisiin ihailijoihin kuului Selma Lagerlöf, joka vuonna 1920 julkaisi lyhyen, romantisoidun hahmotelman nuoresta Topeliuksesta.<br/>

Topeliuksen sisarenpoika Zachris Schalin (1854–1938) kuuluu myös Topeliuksen perinnön varhaisiin säilyttäjiin. Pappi ja pedagogi Schalin oli Uudenkaarlepyyn seminaarin johtaja 1886–1904, ja aktiivisena kulttuuri-ihmisenä hän vaali enonsa perintöä sekä aatteellisesti että konkreettisesti. Hän järjesti keräyksen Topeliuksen entisen kesämökin, Majniemen, ostamiseksi, ja mökki siirrettiin sitten takaisin alkuperäiselle paikalleen Alörniin. Vanhuudessaan Schalin julkaisi 1935 kirjan *Kuddnäs. Skalden Z. Topelius' forna hemgårds historia*. Schalin oli keskeinen toimija Kuddnäsin muuttamisessa kotimuseoksi, ja hän on myös jäljittänyt ja säilyttänyt jälkimaailmalle kirjoitettua materiaalia ja inventaareja, jotka ovat yhteydessä Topeliukseen.<br/>

Topeliuksen tyttärenpoika, kirjastonhoitaja, filosofian tohtori Paul Nyberg (1889–1968) on keskeinen henkilö Topelius-tutkimuksessa. Nyberg omaksui äidinisänsä kirjallisen jäämistön hoitajan tehtävän ja järjesti ns. Topelius-kokoelman (Coll. 244) Yliopiston kirjastoon (nyk. Kansalliskirjasto), jossa hän palveli runsaat neljä vuosikymmentä. Nyberg julkaisi osia Topeliuksen kirjeenvaihdosta (*Konstnärsbrev*, 2 osaa, 1956–1960) ja päiväkirjoja (*Zacharias Topelius dagböcker*, 4 osaa, 1918–1924). Lisäksi hän julkaisi 1938 kuvakronikan ja lopulta 1949 elämäkerran *Zachris Topelius. En biografisk skildring*, joka 1950 ilmestyi suomennettuna kahtena niteenä nimellä *Z. Topelius. Elämänkerrallinen kuvaus*.<br/>

## Moderni Topelius-tutkimus

Uusi sukupolvi ryhtyi 1950-luvulla tutkimaan Topeliusta. Seuraavina vuosikymmeninä maan eri yliopistoissa kirjoitetut kymmenkunta pro gradua ovat todisteena Topeliuksen jatkuvasta ajankohtaisuudesta. Kuvaavaa on sekin, että opinnäytteet edustavat eri oppiaineita, kuten historiaa, kirjallisuushistoriaa, teologiaa, taidehistoriaa, kielitiedettä, kirkkohistoriaa ja maantiedettä. Tekijöiden joukossa ovat kirkkohistorioitsija Mauri Noro ja historioitsija Allan Tiitta, jotka väittelivät myöhemmin Topeliuksesta. Noron väitöskirja *Kaitselmusaate Topeliuksen historianfilosofiassa* vuodelta 1968 käsittelee myöhemmässä tutkimuksessa tärkeää aatehistoriallista aihetta. Tiitan väitöskirja *Harmaakiven maa. Zacharias Topelius ja Suomen maantiede* vuodelta 1994 nostaa esiin Topeliuksen yhtenä tieteellisen maantieteen uranuurtajista Suomessa. Tiitta kuvailee ja analysoi Topeliusta kansallisen tietoisuuden arkkitehtina, jonka työvälineinä olivat maantiede ja kansanvalistus.<br/>

Yleisen kirjallisuuden professori Maija Lehtonen on 1980-luvulta lähtien rikastuttanut Topelius-tutkimusta merkittävällä tavalla. Hän on julkaissut useita artikkeleita Topeliuksen kirjailijantyöstä suomeksi, ruotsiksi, ranskaksi ja saksaksi. Hän on koonnut ja muokannut keskeiset kirjoituksensa artikkelikokoelmaan *Aaveita ja enkeleitä, lapsia ja sankareita. Näkökulmia Topeliukseen* vuodelta 2002. Lehtonen tutkii Topeliuksen kaunokirjallista tuotantoa erottelematta kategorisesti lapsille ja aikuisille tarkoitettua kirjallisuutta. Topeliusta on käsitelty enemmän sujuvana kaunokirjailijana kuin satusetänä. Maija Lehtonen analysoi mm. kirjoitustekniikkaa *Välskärin kertomuksissa*, intertekstuaalisuutta Topeliuksella, hänen kauhuromanttisia kertomuksiaan sekä novelleja »Mirabeau-täti» ja »Nuorallatanssija».<br/>

Topeliuksen toimintaa sanomalehdistön uranuurtajana analysoi Clas Zilliacus monin valaisevin esimerkein kirjassa *Opinionens tryck. En studie över pressens bildningsskede i Finland* (1985).<br/>

Kiinnostus Topeliuksen toimintaan yhteiskuntavaikuttajana on viime vuosina synnyttänyt joitakin merkittäviä tutkimustuloksia. Historian professori Matti Klinge on tutkimuksissaan sivunnut jatkuvasti Topeliuksen elämää ja toimintaa ja hänen merkitystään omana aikanaan. Klinge on puhunut myös siitä, että käsitys Topeliuksesta pelkästään satusetänä on arvioitava uudelleen ja sitä on täydennettävä monipuolisen yhteiskuntatoimijan ja vaikuttajan suuntaan. Monografiassaan *Idylli ja uhka. Topeliuksen aatteita ja politiikkaa* (1998) hän sijoittaa Topeliuksen keskelle tuon ajan polttavaa poliittista ja aatteellista debattia. Klinge osoittaa, etteivät Topeliukseen vaikuttaneet pelkästään historiallisromanttiset kirjailijat, kuten Walter Scott, vaan pikemminkin aikalaiset Victor Hugo, Jules Michelet ja François Guizot orgaanisine historianäkemyksineen ja kertovine esitystapoineen.<br/>

Nils Erik Forsgård väitteli 1998 vanhenevan Topeliuksen elämän- ja historianfilosofiasta väitöskirjallaan *I det femte inseglets tecken. En studie i den åldrande Zacharias Topelius livs- och historiefilosofi*. Kyseessä on vanhenevan Topeliuksen ajattelun perusteellinen aatehistoriallinen analyysi, jossa Forsgård korostaa näkemiään juutalaisvastaisia piirteitä. Tutkimus selventää Topeliuksen hengellisen ja aatteellisen ajattelun muuttumista 1860-luvulta lähtien konservatiivisemmaksi ja nostaa esiin monta raamatullista ulottuvuutta Topeliuksen ajatusmaailmassa.<br/>

Uusinta Topelius-tutkimusta yhdistää pyrkimys elävöittää Topeliusta ja hänen aikaansa ja osoittaa, että hänen toimintansa oli innokasta ja monipuolista eikä ollenkaan staattista, paikallaan pysyvää. On haluttu luoda uudelleen Zacharias Topeliuksen lihaa ja verta oleva persoona lempeän suurmiehen kipsikuvan tilalle.<br/>