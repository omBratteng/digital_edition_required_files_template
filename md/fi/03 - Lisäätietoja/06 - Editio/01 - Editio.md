Zacharias Topelius Skrifter
==========

Zacharias Topelius Skrifter -hankkeessa julkaistaan Topeliuksen kirjalliset teokset ja muu kirjallinen jäämistö mahdollisimman kattavasti. Editioon sisällytetään Topeliuksen tunnettujen historiallisten romaanien, runojen, virsien, satujen ja koulukirjojen ohessa myös hänen päiväkirjansa, kirjeensä, luentonsa ja sanomalehtikirjoituksensa. Kaikki teokset julkaistaan digitaalisena editiona, ja monet osat ilmestyvät myös painettuina.

**2010**

I Ljungblommor

**2011**

XII Finland framställdt i teckningar

**2012**

IV Noveller

**2013**

V Hertiginnan af Finland och andra historiska noveller

**2013**

XIII En resa i Finland

**2013, 2015**

XX:1 Brev. Zacharias Topelius korrespondens med förläggare och översättare

**2017, 2020**

XV Föreläsningar i geografi och historia

**2017**

XVII Naturens Bok och Boken om Vårt Land

**2018**

XX:2 Brev. Zacharias Topelius korrespondens med föräldrarna

**2018**

XXI:1–3 Dagböcker 1832–1840, 1842

**2018**

VII:1–4 Fältskärns berättelser

**2019**

XIV Finland i 19de seklet

**2019**

II Nya Blad och Ljung

**2019**

III Övrig lyrik

**2020**

XV Föreläsningar i geografi och historia 1865–1875

**2020**

XVI Academica

**2020**

VI Noveller och kortprosa

**2020**

VIII Vinterqvällar

**2020**

IX:1–2 Planeternas skyddslingar

**2021**

X:1–2 Läsning för barn

**2021**

X:3 Övrig barnlitteratur

**2021**

XVIII Publicistik

**2022**

XI Dramatik

**2022**

XIX Religiösa skrifter och psalmer


## Historiallis-kriittinen editio

Zacharias Topelius Skrifter on historiallis-kriittinen editio. Teksti tarkistetaan käsikirjoitusten ja Topeliuksen itsensä hyväksymien painosten analysoinnin avulla. Tekstikriittisessä osiossa luetellaan Topeliuksen käsikirjoituksiinsa ja myöhempiin painoksiin tekemät muutokset. Johdannot valottavat teosten taustaa ja merkitystä, kun taas kommentaariosioissa selitetään teoksissa esiintyviä sanoja ja asiayhteyksiä. Lisäksi teoksiin liitetään monikäyttöiset hakemistot.

## Digitaalinen editio

Digitaalisesta editiosta tulee painettua teosta kattavampi: se sisältää mm. luettelon varianteista sekä suuren määrän käsikirjoitusten ja ensipainosten faksimilekuvia. Topeliuksen luennot ja osa hänen kirjeenvaihtonsa julkaistaan pelkästään osina digitaalista editiota. Myös osa runoista, jatkokertomuksista, näytelmäkirjallisuudesta ja lastenkirjallisuudesta julkaistaan ainoastaan digitaalisesti.

## Painettu editio

Zacharias Topelius Skrifter julkaistaan kokonaisuudessaan digitaalisesti, mutta suuri osa ilmestyy myös perinteisinä kirjoina. Topeliuksen tunnetuimmat teokset julkaistaan niin ikään kirjoina: runokokoelmat, _Fältskärns berättelser_, _Läsning för barn_, _Naturens bok och Boken om Vårt Land_, _Finland framställdt i teckningar_, _En resa i Finland_, _Planeternas skyddslingar_ ja _Hertiginnan af Finland_.

## Tekstin koodaus

Topeliuksen painetut teokset skannataan ja käsikirjoituksista laaditaan transkriptioita. Nämä sähköiset tekstit tarkistetaan ja koodataan kansainvälisen TEI-standardin (Text Encoding Initiative) mukaisesti.

Digitaalisen edition etuihin kuuluvat hakuominaisuudet ja mahdollisuus esim. näyttää teksti ja kommentit rinnakkain. Koodaus mahdollistaa erilaiset näkymävaihtoehdot ja tarkennetut haut. TEI XML -koodauksessa tekstin eri elementeille, kuten proosateosten otsikoille, leipätekstille ja alaviitteille sekä runojen säkeille, on omat koodinsa. Koodauksen ansiosta digitaalisessa editiossa voidaan näyttää yliviivaukset, lisäykset ja muut käsikirjoituksiin tehdyt muutokset. Myös henkilöiden ja paikkojen nimet koodataan, jotta niihin voitaisiin kohdistaa hakuja.

Hankkeessa ei koodata pelkästään Topeliuksen omaa tekstiä, vaan myös toimittajien johdannot ja kommentit, jotka siten voidaan näyttää oikeassa asiayhteydessään. Lisäksi koodauksen kautta voidaan saada lisätietoa esim. saman teoksen eri laitosten variaatiosta.

## Aineisto

Zacharias Topelius eli 80-vuotiaaksi ja kirjoitti päivittäin noin 70 vuoden ajan. Hänen kirjallinen jäämistö on laajuudessaan ja ennen kaikkea monimuotoisuudessaan varsin vaikuttava. Topelius eli kirjaimellisesti kynä kädessä ja hallitsi suuren määrän kirjallisuuden lajeja. Hän kirjoitti kaikesta, mitä hänen ympärillään ja omassa mielessään tapahtui. Topeliuksen järjestelmällisyyden ansiosta suuri osa hänen kirjoituksistaan on säilynyt, myös käsikirjoituksina.

## Käsikirjoitukset

Suurinta osaa Topeliuksen kirjallisesta jäämistöstä säilytetään Kansalliskirjaston eli entisen Helsingin yliopiston kirjaston käsikirjoituskokoelmassa. Kokoelma käsittää 8,6 hyllymetriä 132 kotelossa. Suuri osa siitä on käsikirjoituksia myöhemmin painettuihin teksteihin, mutta joukossa on myös paljon julkaisematonta materiaalia, kuten kirjeitä, muistiinpanovihkoja, päiväkirjoja ja kronikoita sekä henkilökohtaisista että poliittisista aiheista. Mukana on myös kaikkea tilikirjoista joululahjarunoihin.

Kokoelmaan kuuluu myös julkaisemattomia kaunokirjallisia käsikirjoituksia, kuten jotain erityistä juhlaa tai juhlapyhää varten kirjoitettuja tilapäisnäytelmiä, sekä sellaisia erityisesti nuorena kirjoitettuja novelleja ja runoja, joita tekijä itse tai joku muu ei ole hyväksynyt painettaviksi. Tämän lisäksi mukana on koko joukko luonnoksia ja ideoita, joista osa on toteutettu ja painettu, osa ei.

Topelius pyysi useimmiten kustantajia hävittämään heille painettaviksi lähettämänsä käsikirjoitukset, mutta osa painovalmiita käsikirjoituksia on säilynyt. Niitä ovat esim. näytelmä _Regina von Emmeritz_ (1854, suom. 1899) ja romaani _Tähtien turvatit_ (_Planeternas skyddslingar_ 1886, suom. 1890 ). Sekä puolivalmiita että valmiita käsikirjoituksia käsitellään Zacharias Topelius Skrifter -julkaisuhankkeessa. Tämä tarjoaa tutkijoille ja muille kiinnostuneille uusia mahdollisuuksia verrata eri versioita keskenään ja syventyä Topeliuksen tuotantoon ja hänen kirjoitustapaansa.

Topeliuksen käsikirjoituksia löytyy paitsi Kansalliskirjastosta, myös muista arkistoista: Svenska litteratursällskapetin ja Suomalaisen Kirjallisuuden Seuran hallussa sekä tukholmalaisessa Bonnierin arkistossa on useita satoja kirjeitä.

## Painetut teokset

Topeliuksen julkaistut teokset koostuvat yhteensä noin 15 700 painetusta sivusta. Suuri osa hänen kirjoituksistaan ilmestyi useina painoksina jo tekijän elinaikana. Esimerkiksi lukukirjan _Läsebok för de lägsta läroverken i Finland_ ensimmäisesta osasta Naturens bok (1856) ehdittiin Topeliuksen kuolemaan (vuonna 1898) mennessä tehdä 13 ja sen suomennoksesta _Luonnon kirja_ 11 painosta. Useimmiten kyseessä eivät olleet pelkät uusintapainokset, sillä Topelius halusi itse korjata mahdolliset aikaisempiin painoksiin jääneet virheet. Usein hän jopa kirjoitti uudelleen pitkiä kappaleita tekstistään.

Topeliuksen maailmankatsomuksessa tapahtui perusteellisia muutoksia hänen pitkän elämänsä aikana, mikä sai hänet muuttamaan tai suorastaan kirjoittamaan uudelleen kokonaisia kirjoja. Esimerkiksi teoksesta _Hertiginnan af Finland_ (_Suomen herttuatar_) on olemassa kolme aivan erilaista versiota: yksi keväällä 1850 jatkokertomuksena _Helsingfors Tidningarissa_ julkaistu, yksi samana vuonna kirjana ilmestynyt, ja yksi vuonna 1881 kokonaan uudelleen kirjoitettu versio.

Aiemmin mainitut 15 700 painettua sivua eivät sisällä Topeliuksen sanomalehtituotantoa. Hän toimitti lähes 20 vuotta _Helsingfors Tidningaria_ ja kirjoitti itse käytännöllisesti katsoen koko kaksi kertaa viikossa ilmestyneen lehden sisällön. Vielä toimittajan tehtävästä luovuttuaankin hän kirjoitti lehteen edelleen ahkerasti. Lehtiaineisto on valtava: se käsittää kaikkea lyhyistä uutisista pitkiin selostuksiin, matkakirjeisiin, arvosteluihin, novelleihin ja runoihin. Leopoldinerbreven eli Helsinkiläiskirjeet ovat esimerkki Topeliuksen uutta luovasta, persoonallisesta lehtimiesotteesta.
