Naturens Bok och Boken om Vårt Land
-----------------------------------

Läseböckerna _Naturens Bok_ (1856) och _Boken om Vårt Land_ (1875) lästes av Finlands skolbarn, både svensk- och finskspråkiga, från 1850-talet till 1950-talet. De hade stor betydelse för uppfattningen om Finlands historia och medverkade till att forma en nationell identitet och självkänsla. Topelius pedagogiska plan och unika författarröst bidrog till den långa användningen i skolorna.

  

I _Naturens Bok_, som lästes efter abc-boken, presenterar Topelius naturens mångfald för de unga läsarna. I _Boken om Vårt Land_ tar han upp Finlands geografi, folket, den finska folkdiktningen och Finlands historia i korta kapitel för tio- till tolvåringar. Gud och fosterlandet är den värdegrund Topelius och folkskolan byggde på. Hans syn på medborgarnas rättigheter och skyldigheter är tidlös, och boken fick stor betydelse för den nationella självförståelsen.

  

_Naturens Bok och Boken om Vårt Land_ är del XVII i utgåvan Zacharias Topelius Skrifter.

  

Utgivare är Magnus Nylund, under medverkan av Håkan Andersson, Pia Forssell och Henrik Knif.