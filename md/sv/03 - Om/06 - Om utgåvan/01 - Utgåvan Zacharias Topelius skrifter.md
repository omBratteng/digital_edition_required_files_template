Zacharias Topelius Skrifter
==========

I Zacharias Topelius Skrifter publiceras Topelius verk och övriga skriftliga kvarlåtenskap så heltäckande som möjligt. Förutom de välkända historiska romanerna, novellerna, dikterna, psalmerna, sagorna och skolböckerna ingår också dagböcker, föreläsningar och publicistik samt delar av hans korrespondens. Verken utges digitalt och är fritt tillgängliga. Ett omfattande urval utkommer också i tryck.

**2010**

I Ljungblommor

**2011**

XII Finland framställdt i teckningar

**2012**

IV Noveller

**2013**

V Hertiginnan af Finland och andra historiska noveller

**2013**

XIII En resa i Finland

**2013, 2015**

XX Brev. Zacharias Topelius korrespondens med förläggare och översättare

**2017, 2020**

XV Föreläsningar i geografi och historia

**2017**

XVII Naturens Bok och Boken om Vårt Land

**2018**

XX:2 Brev. Zacharias Topelius korrespondens med föräldrarna

**2018**

XXI:1–3 Dagböcker 1832–1840, 1842

**2018**

VII:1–4 Fältskärns berättelser

**2019**

XIV Finland i 19de seklet

**2019**

II Nya Blad och Ljung

**2019**

III Övrig lyrik

**2020**

XV Föreläsningar i geografi och historia 1865–1875

**2020**

XVI Academica

**2020**

VI Noveller och kortprosa

**2020**

VIII Vinterqvällar

**2020**

IX:1–2 Planeternas skyddslingar

**2021**

X:1–2 Läsning för barn

**2021**

X:3 Övrig barnlitteratur

**2021**

XVIII Publicistik

**2022**

XI Dramatik

**2022**

XIX Religiösa skrifter och psalmer


## En historisk-kritisk utgåva

Zacharias Topelius Skrifter (ZTS) är en historisk-kritisk utgåva. Texten etableras efter analys av manuskripten och tidiga upplagor. Utgåvan redogör för författarens ändringar och tillägg under arbetsprocessen och för de ändringar som han gjorde i senare upplagor. De utgivna verken förses med inledningar som både placerar in dem i Topelius författarskap och som belyser deras historiska och litterära bakgrund och deras betydelse i Topelius samtid och senare. Därtill förses de mest centrala verken med kommentarer som ger sakupplysningar och förklaringar till enskilda textställen.

ZTS är den andra samlade utgåvan efter _Samlade skrifter af Zacharias Topelius_ som utkom i 34 delar 1899–1907, nystavad upplaga 1921–1922. Den nya utgåvan innehåller mycket tidigare otryckt material, som föreläsningar och brev.

## Den digitala utgåvan

Den digitala utgåvan är fritt tillgänglig. Vissa delar av utgåvan utkommer enbart digitalt. De fullständiga förteckningarna över skillnader (s.k. varianter) mellan dels manuskript och färdigt verk, dels olika upplagor av verket publiceras likaså digitalt.

## Bokutgåvan

Ett generöst urval av Zacharias Topelius Skrifter utges också i tryckt form, bl.a. _Fältskärns berättelser_, _Läsning för barn_, _Naturens bok och Boken om Vårt Land_, _Finland framställdt i teckningar_, _En resa i Finland_, _Planeternas skyddslingar_ och _Hertiginnan af Finland_.

## Textkodning

Topelius tryckta verk skannas och handskrifterna skrivs av, och dessa digitala texter kontrolleras och kodas i XML. Utgåvan ZTS följer den internationella standarden för kodning av texter, TEI, där TEI står för Text Encoding Initiative.

Till fördelarna med en digital utgåva hör sökbarheten och möjligheten att visa t.ex. kommentarer parallellt med texten. Det är tack vare kodningen som digitala utgåvor kan ha avancerade sökfunktioner och olika visningsalternativ.

Det är inte enbart text av Topelius som märks upp, också inledningar och kommentarer av utgivarna kodas och kan genom länkning visas i rätt sammanhang. Uppmärkningen kan också ange andra slag av information, t.ex. varians, som innebär skillnader mellan olika upplagor av samma verk.

## Material

Omfattningen och framför allt mångfalden i Topelius författarskap är imponerande. Han levde bokstavligen med pennan i handen och skrev om allt som pågick omkring honom, och han behärskade ett stort antal litterära genrer. Han höll god ordning på sina papper och sparade det mesta. En stor del av vad han skrev finns alltså bevarat, också som manuskript.

## Handskrifter

Största delen av Topelius skriftliga kvarlåtenskap finns i Handskriftssamlingen på Nationalbiblioteket, f.d. Helsingfors universitetsbibliotek. Topeliussamlingen omfattar 132 arkivkapslar som upptar 8,6 hyllmeter. En stor del är manuskript till sådant som senare har tryckts. I samlingen ingår också en hel del material som aldrig utgivits i tryckt form, t.ex. hans föreläsningar, tusentals brev, flera anteckningsböcker, journaler och krönikor. Det finns också skönlitterära manuskript som aldrig har tryckts, bl.a. till s.k. tillfällesskådespel skrivna för någon speciell fest eller högtid, och till noveller och dikter.

Oftast bad Topelius sina förläggare förstöra manuskripten efter sättningen, men en del manuskript finns bevarade. Till dem hör skådespelet _Regina von Emmeritz_ och romanen _Planeternas skyddslingar_. Manuskripten, både ofullständiga och kompletta, kommer att beskrivas och visas inom utgåvan Zacharias Topelius Skrifter.

Handskrifter av Topelius finns också i andra arkiv. Bland annat finns flera hundra brev hos Svenska litteratursällskapet i Finland och Finska Litteratursällskapet, samt i Bonniers arkiv. Brev av Topelius finns i många skandinaviska vetenskapliga bibliotek och sannolikt också i privat ägo.

## Tryckta verk

Topelius publicerade verk omfattar omkring 15 700 tryckta sidor. Mycket kom ut i flera upplagor redan under hans livstid. Första delen av _Läsebok för de lägsta läroverken i Finland, Naturens bok_ (1856) utkom i tretton upplagor före Topelius död 1898 och andra delen, _Boken om Vårt Land_ (1875), i åtta. Topelius reviderade ofta upplagorna. Zacharias Topelius Skrifter omfattar inte tryck från tiden efter Topelius död.

Topelius journalistiska produktion ingår inte i de beräknade 15 700 sidorna. Han var redaktör för _Helsingfors Tidningar_ i nästan tjugo år. Särskilt i början producerade han ensam nästan allt material för tidningen, som kom ut två gånger i veckan. Också efter att Topelius avgått som redaktör fortsatte han att medverka i _Helsingfors Tidningar_. De så kallade Leopoldinerbreven är ett exempel på ett nyskapande och personligt bidrag till tidningen. Topelius medverkade senare i flera andra tidningar.

När nya upplagor blev aktuella ville Topelius gärna bearbeta verken först. Dikterna i hans tre första diktsamlingar trycktes ofta först i _Helsingfors Tidningar_ innan de utkom i bokform. Diktsamlingarna från 1845, 1850 och 1854 utkom senare i tre upplagor som Topelius reviderade: 1860, 1880 och 1888. Av _Hertiginnan af Finland_ finns det tre sinsemellan olika versioner: den första gick som följetong i _Helsingfors Tidningar_ våren 1850, den andra gav Topelius ut som bok samma år, kraftigt bearbetad och omdisponerad, och den tredje är helt omskriven och utkom 1881.